date: 10.10.2019

Title: Joker, czyli bohater naszych czasów

Category: Film

Body:

Miałam przyjemność ostatnio widzieć najnowszy film Todda Phillipsa zatytułowany „Joker”. Ukazuje on historię fikcyjnej postaci znanej z komiksów o Batmanie. Joker zwykle nie był głównym bohaterem powieści graficznych, ale stał się jednym z najbardziej charakterystycznych znaków rozpoznawczych serii opowieści o Gotham i jego mieszkańcach. Występował raczej w roli antagonisty do mrocznego rycerza, pojawiającego się pod osłoną nocy na ciemnych ulicach miasta, usiłując je ratować przed złoczyńcami i zaprowadzać porządek, zgodnie z przyjętą przez siebie wizją.

Jokera znają wszyscy – nawet ci, którzy nigdy nie mieli w ręku komiksu, a kino superbohaterskie omijają szerokim łukiem.

Czy naprawdę tak jest?

Spróbujmy dokonać charakterystyki naszego bohatera…

Jego imienia nikt nie zna. W filmie nazwano go Arturem, jednak nie ma pewności, że tak właśnie się nazywa. Nikt nie wie dokąd zmierza i o co mu chodzi. Pojawia się znikąd i próbuje usilnie popsuć szyki odważnemu i bohaterskiemu Batmanowi. Właściwie nie wiadomo, dlaczego tak uparcie z nim walczy. Ewidentnie widać między tymi dwoma jakąś więź, jakąś chemię… Cudownie wręcz tę relację uchwycił Chris McKay w kreskówce Lego Batman, sugerując, że zarówno Joker nie istnieje bez Batmana, jak i Batman nie istnieje bez Jokera.

Joker to postać kolorowa, kiczowata, nieobliczalna i maksymalnie przerysowana. Jest to bohater komiksowy do ostatniej kreski. Można więc było spodziewać się, że film o nim będzie dokładnie taki sam. Feeria barw, widowiskowe wybuchy, błyskotliwe dialogi, nieoczekiwane zwroty akcji – taki obraz Jokera utrwalił się w pamięci kolejnych pokoleń komiksowych fanów.

Tymczasem Todd Phillips odszedł zupełnie od tej konwencji i opowiedział nam historię człowieka, który z powodzeniem mógłby być naszym sąsiadem, współpracownikiem czy członkiem rodziny. Historię człowieka, który potrzebował pomocy i który jej nie otrzymał. Historię człowieka, którego zwano wesołkiem, a który od dawna nie śmiał się naprawdę.

Podczas seansu trzeba zapomnieć o typowych rozwiązaniach znanych z innych produkcji spod znaku DC Comics. Może Ci być chwilami dziwnie, niewygodnie czy smutno. Bezpośrednio za mną siedziało w kinie kilku młodych chłopców, którzy reagowali śmiechem w najdziwniejszych i najbardziej niestosownych momentach. Miałam wrażenie, że był to śmiech z gatunku tych nerwowych śmiechów, próbujących ukryć dyskomfort i poczucie, że nie do końca na taki film przyszliśmy i nie do końca podoba nam się to, co zastaliśmy na ekranie. Ja do Sali kinowej weszłam z nachosami, na które jeszcze przed seansem miałam ogromna ochotę, ale podczas filmu to chrupanie przekąsek wydawało mi się hmm… niestosowne – to chyba najlepsze słowo…

Oglądając , jak wrażliwy, w sumie dobry człowiek powoli zmienia się w groteskowego bohatera komiksu, czułam podobny żal, który wywoływała we mnie historia Smeagola, znanego z Władcy Pierścieni.

Phillips odchodzi też od tradycyjnego moralistycznego podejścia, że trzeba być dobrym, to wtedy spotykają cię dobre rzeczy. W jego świecie Jokerowi jest dużo lepiej, gdy robi rzeczy złe, niż gdy próbuje być dobry.

Dobro i zło jest tu mocno relatywnym odczuciem, które balansuje na cienkiej granicy kształtowanej przez szereg – czasem zupełnie przypadkowych – wydarzeń i doświadczeń bohatera.

Joker żyje wśród nas. Nie jest zmyślonym, kolorowym pajacem z namalowanym uśmiechem, tylko samotnym, niezrozumianym dziwakiem. Wyrzutkiem, który nie mógł liczyć na akceptację i sympatię społeczeństwa, więc w końcu obrócił się przeciw niemu i wśród przestępców znalazł to, czego szukał – odrobinę zrozumienia, trochę podziwu i poczucie, że jest częścią jakiejś wspólnoty. Nawet, jeśli jej członków łączy krzywdzenie tych, wobec których kiedyś było się bezbronnym.


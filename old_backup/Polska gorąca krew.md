date: 25.08.2016

Title: Polska gorąca krew

Category: Miszmasz

Body:

Należę do pokolenia kobiet, których dzieciństwo przypadało na lata 90. Był to czas, gdy w telewizji królowały telenowele argentyńskie. Przeciętny widz miał maksymalnie 10 kanałów, no więc z lubością i zaangażowaniem oglądało się tasiemce ze świata, który można było zobaczyć jedynie na szklanym ekranie. Były to obrazy nieznane nam, jednak czy zupełnie obce?

Latynosi to ludzie przywykli do ciężkiej, często fizycznej pracy. Ich kobiety to opiekuńcze (często nawet nadopiekuńcze) matki, które dbają o dom i o to, by nikt w nim nie chodził głodny, bywają głośne, krzyczą na męża i dzieci , ale bardzo kochają swoje rodziny i pozostają im niezwykle oddane. Są to ludzie, którzy uwielbiają się bawić i biesiadować, jednak potrafią też być pracowici, gospodarni i oszczędni, bo tak muszą. Często emigrują, głównie do USA w poszukiwaniu lepszych perspektyw.

Kogoś Wam ten opis przypomina?

Z Latynosami łączy nas więcej, niż może nam się wydawać. Mamy nieposkromione słowiańskie dusze, a w naszych żyłach płynie krew, równie gorąca, jak krew mieszkańców Ameryki Łacińskiej. W obu kulturach przetrwał archetyp kobiety-matki, do dziś u nas funkcjonuje hasło matka polka. Ten matczyny pierwiastek jest powiązany z silnym w tradycji i kulturze kultem Maryi. W tradycyjnych domach mieszkańców Argentyny, czy Urugwaju obecne są kapliczki Matki Boskiej. Pamiętacie scenę z Ogniem i Mieczem, w której przed podobnym ołtarzykiem modliła się Helena? Polacy znani są także ze swej waleczności i zadziorności, mamy też w sobie nieco z południowego temperamentu.

Moglibyśmy od Latynosów wiele się nauczyć. W ich kulturze kobiety od najmłodszych lat utwierdza się w przekonaniu, ze są piękne i z pokolenia na pokolenie pobierają nauki z tego, jak podkreślać własną kobiecość. Mowa tu nie tylko o stroju. Latynoski słyną z pewności siebie i sexapilu, którymi emanują. Nie muszą wyglądać jak modelki z okładek czasopism, by przyciągać spojrzenia mężczyzn.

Południowcy potrafią też cieszyć się życiem. Byłoby miłą odmianą, gdybyśmy zrezygnowali z odrobiny własnego malkontenctwa i od czasu do czasu uczynili z życia wielką fiestę.

Latynos zapytany, co u niego słychać, zawsze odpowiada, że dobrze, choćby nie wiem ile miał zmartwień na głowie 🙂

Inspirację do tej notki zaczerpnęłam z kanału So KAYKA.

Pozdrawiam wszystkich 🙂


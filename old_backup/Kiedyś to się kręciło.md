date: 23.08.2016

Title: Kiedyś to się kręciło… West Side Story

Category: Miszmasz

Body:

Ostatnio miałam przyjemność obejrzeć musical z 1961 roku w reżyserii Roberta Wise’a i Jerome Robbinsa, West Side Story. Jest to adaptacja brodwayowskiego musicalu autorstwa Arthura Laurentsa. Film został nagrodzony dziesięcioma Oscarami i został uznany za arcydzieło. Czy słusznie?

Melodramat stanowi nową interpretację szekspirowskiego dramatu Romeo i Julia, której to interpretacji podjął się Ernest Lehman. Scenarzysta opisuje historię dwojga młodych ludzi, którzy przeżywają swoją pierwszą miłość. Nieszczęśliwym zbiegiem okoliczności należą oni do wrogich sobie grup zamieszkujących West Side. Tony to dawny członek gangu Jetsów – amerykańskich nastolatków, którzy wychowywali się na ulicy i nauczyli się, że w życiu wszystko należy zdobywać siłą. Są to synowie prostytutek, więźniów i alkoholików, względnie sieroty, ludzie bez przyszłości, którzy stworzyli grupę, mającą im zastąpić rodzinę. Tony od nich odchodzi i postanawia żyć inaczej – uczciwie. Pracuje w jednym z osiedlowych sklepików. Jednak jego przyjaciel – Riff namawia go do powrotu. Tony dołącza do Jetsów, bo liczy na to, że uda mu się pogodzić zwaśnione gangi. Amerykanie nieustannie wdają się w uliczne bójki z grupą Portorykańczyków, którym przewodzi Bernardo, brat głównej bohaterki. Imigranci stworzyli własny gang i nazwali się Rekinami. Regularne potyczki próbuje zakończyć oficer Krupke, który grozi zwaśnionym gangom poważnymi konsekwencjami, jeśli nie zakończą walk. Chłopcy postanawiają wiec oficjalnie zawiesić konflikt i umówić się na ostateczny pojedynek, który ma ustanowić lidera.

Oficjalnie policjant jest bezstronny i dąży do zakończenia wojny, jednak na osobności daje Jetsom do zrozumienia, że im kibicuje i chce im pomóc w pozbyciu się Latynosów.

Portorykańczycy przyjechali do Ameryki w poszukiwaniu lepszej przyszłości. Okazuje się jednak, że American Dream jest przeznaczony raczej dla białych obywateli USA. Im pozostaje praca kelnera, mechanika, sprzątaczki, czy ekspedientki. Mimo to imigranci przyjeżdżają całymi rodzinami i liczą, że sytuacja z biegiem czasu ulegnie poprawie.

Jetsi otwarcie gardzą Latynosami, jednak w rzeczywistości i jedni i drudzy są wyrzutkami. Walka o dominację w West Side staje się ich jedynym życiowym celem. Dzięki wygranej mogą sobie udowodnić, że jednak udało im się coś osiągnąć.

Film mocno nawiązuje do tradycji teatru. Wykorzystano tu grę światłem i dźwiękiem oraz wyraźny podział na akty rozdzielone interludiami. Moment, gdy Maria i Tony poznają się na zabawie tanecznej, został ukazany jako obraz, na którym sylwetki zakochanych są jedynymi wyraźnymi elementami, reszta postaci zaś została rozmazana. Z kolei w scenie, w której Tony ucieka przed policją, widz ma nieodparte wrażenie, jakby główny bohater został zamknięty w klatce, z której nie może się wydostać – mimo, że znajduje się on w otwartej przestrzeni – którą może bez większego trudu opuścić. Wrażenie potęguje punktowe światło, które jakby „śledzi” Tonego i przed którym ten próbuje ukryć się w ciemności.

Bardzo ważna rolę odgrywa w West Side Story oczywiście muzyka. Poglądy Portorykańczyków poznajemy dzięki piosence America, którą wykonują na dachu jednego z budynków. Utwór to dialog dwóch chórów. Zabieg ten znany jest z teatru antycznego, gdzie chóry komentowały wydarzenia podawane w fabule. Panie, którym przewodzi Anita (dziewczyna Bernarda) zachwalają Amerykę, jako miejsce, gdzie wreszcie mogą żyć tak, jak sobie wymarzyły, z dala od biedy, która wygnała je z rodzinnych stron. Z kolei panowie, na czele z Bernardem, wyśmiewają naiwne marzenia Latynosek i wytykają obywatelom Stanów, że ci traktują ich jak ludzi drugiej kategorii. Gdy zaś Jetsi skradają się ulicami West Side, by schować się przed patrolem policji, wykonują oni utwór Cool, który melodią, dynamiką i tempem doskonale imituje owo skradanie.

Słynną scenę pod balkonem znaną z dramatu Szekspira Tony i Maria odgrywają śpiewając jedną z piękniejszych piosenek kina lat 60, czyli Tonight. Zakochana Maria zaś z wdziękiem wykonuje utwór I feel pretty, który swą stylistyką nawiązuje do piosenek śpiewanych przez księżniczki znane z filmów Disneya. Symboliczne zaślubiny dokonują sie podczas jednej ze schadzek w butiku z sukniami ślubnymi, gdzi pracuje Maria. Podczas tej sceny para wykonuje utwór One hand, one heart. Jednak według mnie najważniejszy utwór w całym filmie to A boy like that. Jest to pełen pasji i emocji dialog pomiędzy dwoma zakochanymi i zranionymi kobietami – Anitą i Marią. Anita początkowo ma pretensje do Marii, że ta nieodpowiednio ulokowała swoje uczucia i że jej ukochany ją skrzywdzi tak, jak skrzywdził Bernarda. Jednak Maria wyjaśnia jej, że nie może go opuścić, bo miłości nie da się zaplanować – to ona wybiera człowieka i nie pozostawia mu wyboru. Utwór kończy się zgodnym duetem obu kobiet. Jest to jeden z najbardziej przejmujących momentów całej fabuły. Obie bohaterki śpiewają:

„When love comes so strong, there is no right or wrong, Your love is your life”. Anita wypowiada te słowa z perspektywy kobiety, która właśnie straciła najbliższą osobę, ale jednocześnie rozumie, że Maria nie może zrezygnować z uczucia, jakie połączyło ją z Tonym i że nie ma do niej żalu.

Film jest dopracowany pod względem artystycznym. Ma spójną estetykę, zachwyca muzyką i pozostawia wrażenie, że oglądamy spektakl teatralny, a nie produkcję telewizyjną. Powrót do klasyki, jaką jest niewątpliwie dramat Szekspira okazał się świetnym pomysłem. Historia nawiązuje do dzieła angielskiego dramaturga, jednocześnie jednak zachowując świeżość, nie jest biernym odtworzeniem dzieła, lecz jego nową interpretacją.

Jeśli ktoś nie widział West Side Story, polecam, bo niewiele dzisiejszych filmów, mimo efektów specjalnych, sztabu specjalistów i ogromnych budżetów zostało wykonane z tak dużym wyczuciem i z taką dbałością o szczegóły.

Pozdrawiam wszystkich 🙂


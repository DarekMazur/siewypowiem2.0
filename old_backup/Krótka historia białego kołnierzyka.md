date: 2.02.2015

Title: Krótka historia białego kołnierzyka

Category: Miszmasz

Body:

18 grudnia 2014 roku telewizja Fox wyemitowała ostatni odcinek serialu White Collar. Ostatnia – szósta – seria liczyła tylko 6 odcinków, a decyzja o zakończeniu emisji została podjęta ze względu na niską według stacji oglądalność. Lubiłam ten serial, miał w sobie wszystkie elementy, które cenię. Postanowiłam więc poświęcić notkę tej produkcji.

Fabuła opowieści kręci się wokół znanego fałszerza i złodzieja dzieł sztuki -Neala Caffreya (Matt Bomer). Jest on doskonały w swoim fachu i nieuchwytny do czasu, aż wpada w zasadzkę FBI przez głupi błąd. Łatwo tu znaleźć analogię to filmu Złap mnie jeśli potrafisz. Neal jest ścigany od kilku lat przez pewnego agenta, nazwiskiem Burke (Tim DeKay), z którym łączy go specyficzna więź emocjonalna (pamiętacie motyw z kartkami urodzinowymi? 😉 ) Gdy Neal trafia do więzienie, postanawia iść ze swym łowcą na układ. Proponuje pomoc w wydziale Białych Kołnierzyków w charakterze informatora w zamian za wolność – ograniczoną nadajnikiem gps, który sprawia, że Neal bez opieki swego „szefa” nie może oddalić się od posterunku na odległość większą, niż kilkanaście bodaj kilometrów. Dla tych, którzy nie wiedzą- Białe Kołnierzyki w agencji federalnej oznaczają wydział zajmujący się przestępstwami finansowymi, między innymi kradzieżami cennych przedmiotów i przekrętami. Neal rozpracowuje numery swych byłych kolegów po fachu, korzystając z szeregu dawnych znajomości, świetnej orientacji w rynku, talentu i niesamowitego wdzięku, dzięki któremu większość ludzi robi dokładnie to, czego chce. neal potrafi też posługiwać się technikami NLP. Jego sukcesy mają jeszcze jednego autora. Jest to Mozzie (Willie Garson) – postać, którą osobiście uwielbiam 🙂

Mozzie poznał Neala w dość nietypowych okolicznościach. Caffrey, jako młody chłopak, by dorobić bawił ludzi na ulicy sztuczkami karcianymi, a dzięki kantowaniu zarabiał na tym całkiem niezłe pieniądze. To zainspirowało Mozziego, by wciągnąć Neala w swój świat. Mozzie to ekscentryczny, niesamowicie inteligentny oszust o charakterze mocno naznaczonym manią prześladowczą. Jest nie do wykrycia, zawsze używa kamuflażu, na każdy dzień tygodnia ma nowe mieszkanie, potrafi złamać każdy kod, znaleźć każdą pluskwę i włamać się absolutnie wszędzie. Jeśli chodzi o urok, jest dokładnym przeciwieństwem Neala – niski, łysiejący, nieco pocieszny i zupełnie niepozorny okularnik. Jego imię jest oczywiście fałszywe, zawdzięcza je misiowi imieniem Mozart, który towarzyszył mu przez całe dzieciństwo. Jego prawdziwej tożsamości nie zna nikt, łącznie z Nealem. O dziwo Mozzie za sprawą czarującej El (żona Petera, w tej roli Tiffani Thiessen), zaprzyjaźnia się dość szybko z Peterem Burkiem- nazywa ich Mr i Mrs Suit 🙂

Warto wspomnieć jeszcze o June (Diahann Carroll). Jest to urocza i niesamowicie wytworna starsza pani, u której mieszka Neal i jednocześnie była gwiazda sceny jazzowej oraz żona zmarłego już mafiosa, po którym Neal dziedziczy świetnie skrojone garnitury i fantazyjne kapelusze na każdą okazję, z których słynie na posterunku. June pozwala Nealowi zamieszkać u siebie, gdyż przypomina on jej męża z lat jego młodości, poza tym mają podobny gust i świetnie się dogadują, a górna część jej luksusowego apartamentu od dawna stała pusta.

Niezależnie od akcji serialu, czyli rozwiązywania zagadek kryminalnych, dzieje się ogarniająca wszystko, większa historia, związana z byłą ukochaną Neala – Kate, która zniknęła w tajemniczych okolicznościach oraz ojcem Neala, którego nigdy nie poznał. Elementy tych opowieści sprawiają, że pewne puzzle pojedynczych zdarzeń zaczynają do siebie pasować i zdają się tłumaczyć to, co było niezrozumiałe.

Osobiście lubiłam w tej produkcji pewien klimat dawnych seriali kryminalnych, humor przypominający porucznika Colombo, świat eleganckich mężczyzn w garniturach, starego jazzu i dobrego wina. Super było też to, że autorzy odeszli od konwencji serialu kryminalnego o Wydziale Zabójstw, za to pokazują mnóstwo akcji w stylu Vabank, czy The Sting (jeden z odcinków serialu jest inspirowany tym filmem z 1973 roku).

Neal obsesyjnie pragnie odzyskać wolność, choć tak naprawdę jego życie bez White Collar nie ma większego sensu. Jest to opowieść o bohaterze na swój sposób zdemoralizowanym, który zasmakował ogromnej adrenaliny, ryzyka i wielkich pieniędzy i o tym, jak te rzeczy niesamowicie uzależniają i sprawiają, że raz ich zaznawszy, człowiek nie chce już obywać się bez nich. Jesteśmy tym, czym uczyni nas historia naszego życia – zbiorem drobnych i większych zdarzeń, napotkanych osób, podjętych decyzji, zrealizowanych i zaniechanych planów. Według twórców serialu złodziej zawsze pozostaje złodziejem, nawet, gdy pracuje po przeciwnej stronie barykady – to jest silniejsze od niego. A Wy co myślicie?
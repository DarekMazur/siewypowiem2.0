date: 8.11.2019

Title: Tam, gdzie rodziła się poezja

Category: Literatura

Body:

Gdy byłam dzieckiem, wróżono mi, że zostanę poetką, albo polonistką. Połowicznie się udało, bo ukończyłam polonistykę, ale jakoś potem trochę odeszłam od pierwotnych założeń…

Miałam szczęście do nauczycieli, bo spotkałam kilku takich, którzy potrafili i chcieli budzić w swoich uczniach pasję. Jednak najwięcej zawdzięczam pewnej niezwykłej bibliotekarce…

W moim gimnazjum biblioteka była nie tylko miejscem, w którym wypożyczało się książki, lecz także azylem dla tych, którzy potrzebowali tworzyć i przy tym czuć się wysłuchani i traktowani, jak młodzi artyści, a nie jak uczniowie na szkolnej akademii, którzy dostają z góry ustalone role do nauczenia.

Pani Jadwiga Chmielewska, czyli nasza Pani Jadzia organizowała coroczne spotkania z poezją, gdzie zapraszała zwykle literatów w roli gości honorowych i gdzie chętni uczniowie i absolwenci mogli prezentować własną twórczość. Czytane były uczniowskie wiersze i wykonywane utwory muzyczne w autorskich aranżacjach. Pani Jadzia miała otwarty umysł i pozwalała swoim artystom na bardzo wiele. Jeden ze zdolniejszych jej podopiecznych – Kamil – stworzył zespół, który spotykał się na próby w czytelni i który nawet miał zorganizowany koncert przed całą szkołą. Pani Jadzia zgodziła się zostać patronem tego przedsięwzięcia, gdy nauczycielka muzyki odmówiła pomocy. Wtedy uczniowie spoza naszego artystycznego światka patrzyli na nas i uśmiechali się z politowaniem, ale my się tym nie przejmowaliśmy. Udało nam się nawet zdobyć główną nagrodę w międzyszkolnym konkursie. Wielu z nas w tamtej bibliotece zaczynało swoją artystyczną drogę – na przykład Kamil, który dziś pracuje w teatrze muzycznym w Warszawie i spełnia się zawodowo, jako utalentowany wokalista i pedagog czy Sylwia, która śpiewa w krakowskim chórze gospel.

Ja też dzięki Pani Jadzi miałam swoje pięć minut, bo uwierzyła we mnie na tyle, że wysłała mój wiersz na Ogólnopolski Konkurs Literackiej Twórczości Dzieci i Młodzieży Gimnazjalnej. W jury zasiadała pani Wanda Chotomska, której utwory znałam z czasów dzieciństwa i wtedy robiło to na mnie ogromne wrażenie…

Mój wiersz został wyróżniony i opublikowany w tomiku, prezentującym dzieła laureatów. Pisałam go, gdy byłam odrobinkę młodsza, niż obecnie, ale w sumie czemu go nie przytoczyć, skoro inni go nawet wydrukowali ;)

Oto on:

Gdybym miała dźwiękiem namalować łzę, cóżby to była za muzyka…

Chór aniołów, opłakujących grzesznika,

Śnieg skrzypiący pod stopami zziębniętego dziecka,

Które zgubiło drogę do domu,

Turkot kół rozpędzonego pociągu, wróżący nagłe rozstanie,

Ciche syczenie ognia, gdy tli się w rzęsistym deszczu

Znicz zapalony przy polnej drodze,

Długi, rozpaczliwy sygnał, co oznacza brak życia,

Brak obecności…

Mam namalować dźwiękiem łzę?

Proszę, zamilknij więc…

Słyszysz ciszę?

Oto moja łza namalowana dźwiękiem

date: 28.06.2017

Title: METRO w Kielcach

Category: Miszmasz

Body:

Świat się zmienia, Padają mury, otwierają się granice Teatr też się zmienia Niezmienne pozostają tylko marzenia – marzenia młodych ludzi, nasze marzenia

W ostatnią sobotę, 27 czerwca do świętokrzyskiej stolicy przyjechało Metro. Na stacji pojawił się Janusz Józefowicz wraz z ekipą teatru Buffo. Wystąpili pod osłoną nocy w amfiteatrze Kadzielnia wśród górskich skał pod gwiazdami. Sceneria była równie magiczna, jak to, co działo się na deskach teatru.

Musical opowiada historię pary bohaterów – Janka i Anki, których przypadkowe spotkanie dało początek pięknej miłosnej historii. Tytułowe metro to miejsce, gdzie spotykają się ci, którzy marzą o lepszym życiu i ci, którzy zawiedli się na własnych marzeniach i postanowili żyć inaczej.

W pobliskim teatrze ogłoszono casting do przedstawienia muzycznego. Obietnica wielkiej kariery przyciągnęła ludzi, którzy pragnęli lepszego życia i sławy. Wśród nich znalazła się Anka – przeciętna dziewczyna z wielkim płóciennym plecakiem, która szuka czegoś, co sprawi, że gdzieś zatrzyma się na dłużej, że poczuje się potrzebna i kochana. Towarzyszy jej kilkanaście osób, które casting traktują jak lek na wszystko, co im w życiu doskwiera. Gdy Bohaterowie zostają odrzuceni, trafiają do Metra, gdzie codziennie swój niepowtarzalny koncert gra Janek – utalentowany chłopak, który wolność ceni sobie bardziej niż wielką karierę. Metro to uniwersalna opowieść o tym, co drzemie w każdym z nas – o chęci bycia zauważonym i wyjątkowym i o tym, jak łatwo nam zatracić to, co ważne, gdy na horyzoncie pojawia się obietnica lepszego i bardziej dostatniego życia.

Metro jest przepełnione muzyką, bo i o muzyce przecież opowiada. Pierwsza z wykonanych piosenek – Chcę być Kopciuszkiem – doprowadziła mnie do łez. Tak było pięknie… Ciekawie brzmiało, gdy wokaliści biorący udział w castingu dawali występ, jak Orki z Majorki w Idolu, a chwilę później śpiewali piosenkę komentującą bieżące wydarzenia tak, że kapcie spadały. Scena przesłuchania wywołała euforię wśród publiczności. Aktorzy jeden po drugim pokazywali, jak profesjonalnie przegrać konkurs wokalny i robili to rewelacyjnie. Mariusz Czajka w roli Maxa także był genialny i z Januszem Józefowiczem (w roli Filipa) tworzył tandem, w którym żaden ani na chwilę nie ustępował pola drugiemu. Teksty zostały uwspółcześnione, przez co były naszpikowane aluzjami do tego, czym żyje cała Polska.

Obawiałam się, kto zagra głównych bohaterów. Pamiętam pierwszą obsadę, czyli Roberta Janowskiego i Kasię Groniec i spodziewałam się zawodu. Nic takiego jednak się nie stało. Jan Traczyk w roli Janka zupełnie mnie oczarował. Jeśli chodzi o Ankę – miałam podobne odczucia, jak w przypadku Kasi Groniec. Jej postać nie dorównywała Jankowi, ale wydaje mi się, że to celowy zabieg reżysera. Pod względem wokalnym była świetna, jak cała obsada zresztą.

W całym musicalu czekałam na kilka konkretnych, ukochanych utworów, lecz najbardziej ciekawa byłam kto zaśpiewa Litanię i jak to zrobi. Wykonała ją Emilia Dębska – dziewczyna o niesamowitym, wielkim głosie – dała radę, co nie jest takie proste, gdy wszyscy pamiętają głównie wersję Edyty Górniak.

Według mnie najpiękniejsza była jak zwykle piosenka Uciekali, która zawsze wzrusza mnie tak samo.

Akcja nieco spowolniła, gdy zaczęła się sekwencja o pieniądzach, moim zdaniem odrobinę za długa w porównaniu z innymi częściami, przez co mnie osobiście trochę przytłoczyła. Finał jednak wszystko rekompensował.

Po zakończeniu artyści wyszli na bis i z całym amfiteatrem ponownie zaśpiewali Wieżę Babel – chyba najbardziej rozpoznawalny utwór musicalu.

Było bajecznie, zabawnie, pięknie i wzruszająco – dokładnie tak, jak miało być.

Niestety amfiteatr nie jest łatwą przestrzenią sceniczną. Zwłaszcza, gdy tuż obok znajduje się pizzeria z ogródkiem piwnym, gdzie trwa inna impreza, której towarzyszą występy i głośna muzyka. Gdy na scenie para bohaterów właśnie rozmawiała po raz pierwszy, ja słyszałam ich słowa z towarzyszeniem jakiegoś umcyk umcyk z tyłu, tak… to brzmiało dość dziwnie… Na szczęście ktoś się zorientował, że jakby trochę to się gryzie i potem już takich ekscesów nie było.

Denerwowali mnie też ludzie, którzy się zachowywali, jakby byli na pikniku. Pani za mną stwierdziła, że może sobie na głos gadać przez telefon, bo to przecież nie teatr. Ale to jeszcze nic… Przede mną była taka para. Ci to mieli wyczucie chwili, we wszystkich piosenkach, na które czekałam i chciałam chłonąć, łazili sobie przede mną, bo przecież trzeba coś jeść, coś pić, czasem do toalety skoczyć, a że ktoś ogląda? Niech sobie nie przeszkadza, my tylko poświecimy mu przed nosem świecącym czymś założonym na głowę (choć muszę przyznać, że dorośli mężczyźni uzbrojeni w miecze świetlne zupełnie mnie rozczulali :)). No cóż… Są ludzie i taborety. Pewnych rzeczy się nie zmieni.

Było cudnie i tego się trzymajmy, spełniło się moje wielkie marzenie o zobaczeniu Metra na żywo, co i Wam polecam, bo warto!
date: 11.07.2017

Title: Łysa Góra – Miejsce magiczne

Category: Miszmasz

Body:

To zgrzebło, pokaż mi je — pokaż!…/Łzy mi płyną… poznaję Twardowskiego grzebień,

On mię zgrzebłem tym czesał, gdy w psa wlazłszy skórę/ U nóg mu się łasiłem. Odejdź, moja pani;/ Goście sproszeni zlecą się na Łysą Górę[1].

Powyższy cytat pochodzi z Przygotowania – części jednego z najbardziej znanych dramatów Juliusza Słowackiego – Kordian. Poeta twierdził, że wspomniany przez niego szczyt Łysej Góry znajduje się w Karpatach. Może to być prawdziwa informacja, gdyż – zgodnie z lokalnymi legendami na Łysej Górze, będącej szczytem Beskidu Wyspowego – diabeł suszył pieniądze, znalezione w pobliskiej jaskini. Poza nim w Przygotowaniu występują jednak też czarownice, a to z kolei pozwala przypuszczać, że Słowackiemu mogło chodzić o szczyt położony w Górach Świętokrzyskich. Zgodnie z tradycją, bowiem to tu właśnie miały odbywać się sabaty czarownic.

Łysa Góra (inaczej Łysiec[2]) znajduje się we wschodniej części pasma Łysogór. Zgodnie z zapiskami w XIII wieku było to miejsce kultu słowiańskiego[3]. Istnieje także pogląd, że znajdujący się tam w dawnych czasach obiekt miał charakter obronny, jednak pogłoski o pogańskich praktykach z biegiem czasu przekształciły się w legendy, które funkcjonują w kulturze regionu do tej pory. By „odczarować” to przeklęte miejsce, wybudowano tam klasztor benedyktynów, zgodnie z legendą ufundowany przez Bolesława Chrobrego w 1006 roku na prośbę księcia węgierskiego Emeryka, który przybył na naszą ziemię z pielgrzymką do grobu świętego Wojciecha.

Na Łysej Górze, pełniącej funkcję świętego gaju[4], miano czcić bóstwa słowiańskie[5]. Tutaj też, w nocy z 30 kwietnia na 1 maja, oddawano cześć duszom zmarłych. Był to tzw. obrzęd czerwonych ogni, podczas którego Słowianie gasili po zmroku święte ogniska, by skontaktować się w ten sposób z duchami i o świcie palili nowe, by symbolicznie rozpocząć kolejny rok. Ludzie zamieszkujący te tereny także podczas Sobótki mieli w zwyczaju spotykać się na wzgórzu i palić ogniska. Towarzyszyły temu zwykle huczne i głośne zabawy. Tradycja ta utrzymała się bardzo długo, bo aż przez pięć wieków. Zamieszkujący pobliski klasztor bracia uznawali te spotkania za nieprzyzwoite i próbowali z nimi walczyć przez połączenie Nocy Kupały z odpustem Zielonych Świąt. Jednak nadal charakter świętowania się nie zmienił, co spowodowało, że król Kazimierz Jagiellończyk zakazał obchodzenia tego obrzędu na Łysej Górze, a odprawianie sobótek przeniesiono na Górę Witosławską.

Pogański charakter tego miejsca sprawiał, że w ludzkiej wyobraźni zaczęły powstawać historie o czarownicach i diabłach, które miejscowa ludność opowiadała sobie wieczorami. Legendy te istnieją w różnych wersjach, jednak pewne elementy się nie zmieniają.

Mówiło się, że na Łysej Górze spotykają się czarownice, które palą ogniska i warzą trucizny, urządzają huczne zabawy, tańczą z diabłami do pary przy akompaniamencie diabelskiej, kakofonicznej muzyki i knują, jak unieszczęśliwić mieszkańców okolicznych wiosek. Ponoć za dnia wiedźmy ukrywały się wśród zwykłych ludzi i uchodziły za wzór żon i gospodyń, a nocą pokazywały swe prawdziwe oblicza. Gdy powstał klasztor, miejsce to zaczęto nazywać Górą Świętego Krzyża, by przestało się ono źle kojarzyć[6]. Wierzono, że modlitwy i bicie dzwonu osłabiają moc czarownic. Legendy głosiły, że rozzłoszczone tym diabły postanowiły zniszczyć klasztor. Wyrwały z czeluści piekielnych wielki głaz, który chciały zrzucić na świątynię. Wyłoniły się spod ziemi w miejscu, które do dziś zwane jest Jaskinią Piekło. Plan diabłów się nie powiódł, bo zanim dotarły do kościoła, zapiał kogut, więc przerażone nadchodzącym świtem porzuciły kamień i wróciły skąd przyszły. Głaz pozostał tam do dziś i zwany jest Diabelskim Kamieniem. Po tym wydarzeniu Lucyfer ponoć kazał swym poddanym powrócić. Tym razem diabły miały zabrać ze sobą płachtę wypełnioną mniejszymi kamieniami. W planie przeszkodził jednak bijący dzwon, a upuszczone głazy stoczyły się ze szczytu i utworzyły Gołoborze, z którego powstaniem wiąże się jeszcze inna legenda[7]. Miejscowi twierdzą, że na Łysicy dawno temu znajdował się ogromny zamek, zamieszkały przez dwie siostry – Agatę i Jadwigę. Obie były bardzo piękne, ale tylko Agata miała dobre serce. Pewnego dnia zawędrował w te okolice rycerz, który zachwycił się pięknem zamku oraz jego mieszkanek i postanowił tam zamieszkać, bo z wzajemnością pokochał Jadwigę. Od tej pory zła siostra próbowała zabić Agatę, by móc mieć zamek tylko dla siebie i ukochanego. Jej zachłanność została jednak ukarana. Pewnego dnia rozpętała się straszliwa burza, a pioruny roztrzaskały budowlę, pozostawiając jedynie górę kamieni, pod którą zginęła para kochanków. Gdy dobra siostra ujrzała, co się wydarzyło, zaczęła płakać rzewnymi łzami, a było ich tak wiele, że utworzyły źródełko. Istnieje ono do dziś, zostało nazwane źródełkiem świętego Franciszka i zgodnie z ludowymi wierzeniami ma uzdrawiającą moc.

Góry Świętokrzyskie to miejsce przesiąknięte ludową tradycją, która może być fascynująca warta poznania. Gdy cały świat zwariował na punkcie Harrego Pottera, my posiadamy swój własny przyczółek magii. Może wracanie do tradycji Sabatów nie jest konieczne, ale spacer po tamtych okolicach zwieńczony wizytą w Bazylice na Świętym Krzyżu to okazja do poczucia tej atmosfery, która owiana legendą funkcjonuje w ludowej świadomości po dziś dzień.

[1] J. Słowacki, Kordian.

[2] Łysa Góra niejednokrotnie błędnie utożsamia się z Łysicą, najwyższym szczytem w Górach Świętokrzyskich.

[3] D. Kalina, Na Łysej Górze, http://www.wrota-swietokrzyskie.pl/406/-/asset_publisher/iW3q/content/na-lysej-gorze.

[4] Zwykle na święte gaje wybierano trudno dostępne miejsca, porośnięte gęstwiną drzew takie jak np. Łysa Góra, źródło: Łysa Góra – miejsce spotkań wszystkich szanujących się czarownic, https://www.slawoslaw.pl/lysa-gora-miejsce-spotkan-wszystkich-szanujacych-sie-czarownic/.

[5] Słowiańskie miejsca kultu. Łysa Góra, https://slowianowierstwo.wordpress.com/2015/02/01/slowianskie-miejsca-kultu-lysa-gora/.

[6] Sabat na Łysej Górze, http://www.polskatradycja.pl/legendy/swietokrzyskie/85-sabat-na-lysej-gorze.html.

[7] A. Rugala, Legendy o Górach Świętokrzyskich, http://rugala.pl/blog/2011/11/legendy-o-gorach-swietokrzyskich/.
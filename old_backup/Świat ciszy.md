date: 25.10.2017

Title: Świat ciszy

Category: Miszmasz

Body:

Rok temu trafiłam zrządzeniem losu na kurs języka migowego. Naszym lektorem jest pan Edward – głuchy z aparatami słuchowymi. Dzięki temu żyje on jakby w dwóch światach – z jednej strony należy do społeczności Głuchych, z drugiej jednak, dzięki aparatom, słyszy i mówi. Pan Edward opowiada nam często o Głuchych i o tym, jak oni postrzegają świat. Chciałabym się z Wami podzielić kilkoma informacjami, bo uświadomienie sobie pewnych kwestii pozwoli nam lepiej zrozumieć osoby, które żyją obok nas.

Używanie terminu „głuchoniemy” w odniesieniu do osób głuchych jest błędne. Głusi stanowią społeczność, która ma własny język i własną kulturę. Dumni ze swej przynależności kulturowej podkreślają, że przecież nie są niemi, bo mają swój język, którym się komunikują.

W Polsce istnieją 2 główne odmiany języka migowego: Systemowy język migowy (SJM) oraz Polski Język Migowy (PJM). Pierwsza z wymienionych odmian to sztuczny twór językowy stworzony przez słyszących językoznawców, którzy chcieliby sposób komunikacji Głuchych dostosować do reguł gramatycznych języka polskiego. Język ten stanowi próbę przetłumaczenia polskiego systemu językowego segment po segmencie na migowy. Nie byłoby w tym nic złego, gdyby nie fakt, że głusi używają języka PJM, którego gramatyka niewiele ma wspólnego z tą polską (np. nie ma w niej odmiany przez przypadki). Dla wyjaśnienia podam Wam zdanie w języku polskim, a następnie formę, w jakiej występowałoby w PJM. Otóż polskie zdanie Ala miała kota w PJM brzmiałoby: Ala kot mieć było. Rozbieżności między tymi dwoma językami sprawiają, że głusi, którzy nie uczyli się języka polskiego, mają niejednokrotnie problemy z czytaniem i rozumieniem tekstów w tym języku.

Głusi posługują się także międzynarodowym językiem migowym, który opiera się na ogólnie rozpoznawalnych znakach i pozwala na porozumiewanie się, mimo braku znajomości danego języka obcego.

Głusi są dość bezpośredni, raczej nie mają tematów tabu, a ich sposób komunikacji wymusza niejednokrotnie kontakt fizyczny, przez co gesty takie jak np. chwycenie za rękę Głuchych nie peszą i są dla nich zupełnie naturalne.

Jeśli ktoś ma aparat słuchowy, nie oznacza to, że dzięki urządzeniu jego słuch działa, jak u w pełni zdrowego człowieka. Gdy zauważysz u partnera rozmowy taki aparat, postaraj się mówić do niego, będąc zwróconym w jego stronę, nie za szybko, dość wyraźnie, głośno i w niezbyt dużej odległości (np. w sali wykładowej profesor z aparatem może mieć problem ze zrozumieniem studenta, gdy ten siedzi oddalony od niego o kilka rzędów).

Głusi nie używają słowa „jest” w znaczeniu: coś jest jakieś. Pod tym względem język migowy przypomina gramatykę języka rosyjskiego. Oznacza to w praktyce, że jeśli chcemy powiedzieć np. Ania jest ładna. Zamigamy tylko: Ania ładna.

Głusi nie używają spójnika: „że”.

Głusi mogą tańczyć w rytm muzyki. W jaki sposób? Nie słyszą, ale odczuwają drgania powodowane przez dźwięki basowe i przez instrumenty perkusyjne. Z kolei osoby niedosłyszące, lub słabosłyszące mają problem z wychwyceniem wysokich tonów, czyli np. mogą nie słyszeć sopranu.

Głusi myślą bardzo obrazowo i mają problem ze zrozumieniem metafor językowych.

W PJM ogromne znaczenie ma mimika twarzy, np. pytanie wyrażamy uniesionymi brwiami, niezadowolenie smutną miną itd. Nieruchoma, pozbawiona mimiki twarz może sprawić, że nawet poprawnie zamigany komunikat nie zostanie przez głuchego zrozumiany.

Pozdrawiam wszystkie moje koleżanki z pierwszego i drugiego stopnia PJM, powodzenia dziewczyny! 🙂


date: 11.04.2013

Title: My sweet escape

Category: Miszmasz

Body:

Jestem uciekinierką…

Zniknęłam jakieś parę miesięcy temu w poszukiwaniu czegoś nowego, w poszukiwaniu siebie. Do dziś pamiętam ten dzień. Było niesamowicie zimno, miałam mnóstwo bagaży, padał śnieg i przemakały mi buty. Chciałam się wycofać i pozostać w swoim uporządkowanym świecie, ale coś mówiło mi, że muszę dokonać zmiany,wyrwać się. Byłam studentką UW na drugim roku polonistyki, mieszkałam w akademiku, gdzie wynajmowałam pokój starannie dostosowany do moich potrzeb (pomijając grzyba na ścianie przy łóżku mojej współlokatorki, ciągły strach, że wandale, przychodzący pod akademik w końcu jednym z rzuconych kamieni wybiją nam okno oraz częste przerwy w dostawie prądu i internetu). Miałam swój azyl, który mogłam utracić, ale chęć zaznania czegoś nowego była silniejsza niż strach. Wraz z moją współlokatorką postanowiłyśmy w ramach programu MOST przenieść się do Krakowa na UJ. Wszystko zrobiłyśmy w ostatniej chwili, więc nie miałyśmy czasu pożegnać się ze wszystkimi bliskimi nam osobami w Warszawie i zapewne część z nich ma do nas żal, ale to nie z powodu braku sympatii do nich ale przez chaos towarzyszący przeprowadzce.

Od czego uciekałam? Od monotonii mojego życia, które kręciło się wokół kwejka, Housa i innych równie fascynujących pasji, od tęsknoty za domem odległym o 190 km, co dawało 4 godziny drogi pociągiem w jedną stronę, od brudnego akademika i szarości Warszawy. Chciałam sprawdzić, czy tu, bliżej domu, wspólnoty i przyjaciół będę szczęśliwsza. Ciężko wprost odpowiedzieć na to pytanie, myślę, że nie mogę oceniać tego czasu przed jego upływem. Wiem jedno. Jestem bogatsza o nowe doświadczenia, chyba nieco silniejsza i bardziej spełniona.

To tyle, pozdrowienia ze słonecznego dziś Krakowa
---
date: '26.11.2019'
Title: 'Tego Ci w szkole nie powiedzą… czyli kilka faktów o Adamie Mickiewiczu'
Category: 'Literatura'
---

Adam, Adaś, Adaśko...
Adam Mickiewicz zapisał się złotymi zgłoskami w historii polskiej literatury. Kolejne pokolenia upatrują w nim wieszcza narodowego i bohatera, który walczył piórem o wolność i wzywał do wzięcia udziału w powstaniu listopadowym (na które swoją drogą sam nigdy nie dotarł😉).Tak przynajmniej uczono nas w szkole…

Gdyby jednak zagłębić się w temat i prześledzić biografię autora, można dojść do ciekawych wniosków…

Romantyzm romantyzmem... a wyszumieć się trzeba
Mogłoby się na przykład okazać, że nasz wspaniały poeta był w towarzystwie uznanym skandalistą, barwną postacią, uwikłaną w różne romanse oraz kilka intrygujących historyjek, które dziwnym zbiegiem okoliczności nie trafiły do programu nauczania 😉 Oto 10 faktów o Adamie Mickiewiczu, o których raczej nie opowiedzą Wam w szkole 😉

Jako Pierwowzór Doktora z III cz. Dziadów, rażonego za swoje wielkie grzechy piorunem, posłużył ojczym Juliusza Słowackiego – doktor August Bécu. O tym każdy z nas wie ze szkoły. Nauczyciele nie podają jednak prawdziwej przyczyny, dla której Mickiewicz zdecydował się na taki zabieg. Otóż jeden z Filaretów poprosił Doktora o przekazanie ostrzegawczej wiadomości koledze, który miał być tego dnia aresztowany. Doktor przestraszył się, że zostanie nakryty i zamiast przekazać kartkę adresatowi, oddał ją ówczesnemu rektorowi Uniwersytetu Wileńskiego, a ten z kolei doniósł komisji śledczej. Słowacki i jego matka mieli wielki żal do Mickiewicza o to, co zrobił, bowiem był on w tym czasie częstym gościem w ich domu i utrzymywał z Salomeą Bécu przyjacielskie stosunki.

Przy pisaniu „Pana Tadeusza” Adam Mickiewicz inspirował się gawędą szlachecką Henryka Rzewuskiego, zatytułowaną „Pamiątki Soplicy” . Mickiewicz spotkał się z Rzewuskim w Rzymie w 1830 roku, gdzie Rzewuski bawił go barwnymi opowieściami i anegdotkami na temat swojej szlacheckiej przeszłości. Mickiewicz zasugerował towarzyszowi, by ten utrwalił na piśmie swoje historie, dzięki czemu powstała jego gawęda szlachecka. Sam Mickiewicz zaś miał spisać dzieje rodu Sopliców wierszem. Tak powstał „Pan Tadeusz, czyli Ostatni zajazd na Litwie”.
Syn Adama Mickiewicza – Władysław był znanym wydawcą, który skupił się w swojej działalności głównie na dbaniu o spuściznę ojca . Prowadziła w Paryżu Księgarnię Luksemburską, gdzie rozpowszechniał polskie dzieła zakazane przez zaborców, w tym teksty własnego taty.
Znajomość Mickiewicza i Słowackiego rozpoczęła się w domu tego drugiego, a konkretnie w salonie prowadzonym przez jego matkę – Salomeę, która była ponoć oczarowana twórczością młodego adepta sztuki poetyckiej, którego przyprowadził ze sobą Antoni Edward Odyniec. Mickiewicz był wówczas studentem, z kolei Słowacki uczył się dopiero w gimnazjum. Nie dziwi więc, że Mickiewicz nie widział w Słowackim poważnego partnera do rozmowy. W Salonie tym bywał również Jan Śniadecki, który udał, że nie poznał wprowadzonego właśnie Mickiewicza i wypowiedział się niepochlebnie o przeczytanych właśnie „Dziadach”. Młody poeta poczuł się bardzo urażony, a pomimo to Doktor Bécu, jako gospodarz nie załagodził sytuacji, co zostało odebrane przez Mickiewicza, jako afront.

Po tym, jak Mickiewicz wyemigrował do Paryża, założył z niejakim Andrzejem Towiańskim sektę Koło Sprawy Bożej . Należało do niej 17 członków, którzy byli wybierani podczas osobistej rozmowy z jednym z panów. Mickiewicz zaczął wierzyć w mistyczne moce Towiańskiego, gdy ten uleczył z depresji jego żonę – Celinę.

O problemie alkoholowym Mickiewicza krążą legendy . Jak na wieszcza narodowego przystało – Mickiewicz lubił zaglądać do kieliszka i raczyć się napojami „z prądem” 😉 Ponoć pierwotna wersja utworu „Niepewność” brzmiała nieco inaczej, niż tekst, który przetrwał do dziś – oto fragment:

Gdy cię nie piję, nie wzdycham, nie płaczę,

Nie tracę zmysłów, kiedy cię zobaczę;

Jednakże gdy cię długo nie oglądam,

Czegoś mi braknie, czegoś łyknąć żądam;

I tęskniąc sobie zadaję pytanie:

Czy to jest przyjaźń? czy to jest kochanie?

😉 😉 😉

Mickiewicz we wstępie do III cz. Dziadów opisuje męczarnie niewinnego więźnia, który został skazany przez Cara i który cierpi za swoją ojczyznę. A jak było naprawdę? Poeta faktycznie został aresztowany i przebywał w więzieniu. Trafił tam, bo został schwytany podczas łapanki przeprowadzonej wśród Filaretów. Sprawa wydawała się dość błaha. Otóż na pewnym murze napisane było: Wiwat Konstancja, a pewien uczeń postanowił poprawić ten napis na: Wiwat Konstytucja! Za jego wybryk władze carskie obwiniły Filaretów, uznając, że mają oni zły wpływ na młodzież i prowadzą działalność wywrotową. Śledczy zorganizowali więc łapankę, pokazowy proces i zamknęli „winnych” do więzienia. Nie były to jednak aż takie katusze, jak Mickiewicz sugeruje w swoim dziele. Ponoć skazani mieli otwarte cele, w których mogli się wzajemnie odwiedzać, dostęp do alkoholu i kart, a nawet cieszyli się ponoć wizytami pań do towarzystwa 😉

Mickiewicz poznał dzięki Andrzejowi Towiańskiemu jedną ze swoich kochanek – Ksawerę (a właściwie Annę) Deybe . Również pochodziła z Wilna, a w Paryżu pojawiła się w 1841 roku, gdzie dołączyła do wyznawców Towiańskiego. Była młodsza od Mickiewicza o 20 lat, piękna i uwodzicielska. Ponoć miała ognisty temperament i nie stroniła od mężczyzn. Ksawera oficjalnie zamieszkała w domu Mickiewicza jako guwernantka. Wszyscy jednak wiedzieli o ich płomiennym romansie i o tym, że Mickiewicz prowadzi podwójne życie.

Mickiewicz, delikatnie mówiąc nie przepadał za Janem Śniadeckim. Swoją niechęć wyraził miedzy innymi w balladzie „Romantyczność”, posługując się figurą starca, który wierzy tylko szkiełku i oku. Ballada była też repliką młodego poety na artykuł Śniadeckiego „O pismach klasycznych i romantycznych”.

Poeta był bardzo kochliwy. Co do tego historycy nie mają żadnej wątpliwości. Jego miłość do Maryli Wereszczakówny, zaręczonej a potem zaślubionej z hrabim Puttkamerem, została utrwalona w balladach i wierszach poety . Nie mówi się jednak zbyt często, że swoje złamane serce Mickiewicz skutecznie leczył w ramionach pięknej sąsiadki z Kowna – Karoliny Kowalskiej (również zamężnej) i że właściwe odwiedzał obie panie naprzemiennie 😉

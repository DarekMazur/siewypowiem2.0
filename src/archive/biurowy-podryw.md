---
date: '03.07.2017'
Title: 'Biurowy podryw'
Category: 'Miszmasz'
---

Praca w biurze, urzędzie czy sekretariacie rządzi się swoimi prawami. Jest specyficzna i czyni ludzi, którzy się nią zajmują równie specyficznymi. Może się choćby zdarzyć, że odbierzesz telefon od mamy, przedstawiając się nazwą instytucji i oddziału, w którym pracujesz. Bywa i tak, że maila do koleżanki z rozpędu zaczniesz od słów: w załączeniu przesyłam… Niewykluczone też, że sprawy prywatne załatwiać będziesz „bez zbędnej zwłoki”. Nie wiń się o to. Średnio przebywasz w pracy przez 40 godzin w tygodniu – to czas dłuższy, niż ten, który spędzasz w domu na czynnościach innych niż sen. Pogódź się z tym – jesteś stworzeniem biurowym, w związku z czym statystycznie rośnie szansa, że Twoją przyszłą drugą połowę spotkasz właśnie w pracy. Zapewne będzie równie skrzywiona, co Ty. Jak do niej zagadać – pytasz. Spieszę z pomocą. Oto kilka niezawodnych linijek. Nie dziękuj 🙂

Przesiąknąłem Tobą, jak tuszownica atramentem.

Wysłałem Ci serce ze zwrotnym potwierdzeniem odbioru.

Mogę kłamać, że nie jestem Twój, ale pieczątkę i tak każdy widzi.

Jesteśmy jak oryginał i ad acta – nierozerwalni.

Potrzebna mi kopia dokumentacji – Twoje imię i numer telefonu.

Mamy nowy ekspres na wydziale, wpadniesz na kawę?

Kleję się do Ciebie, jak znaczek do koperty.

Pozdrawiam,

Ciocia dobra rada 😀

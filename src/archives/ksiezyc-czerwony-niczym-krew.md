---
date: '28.09.2015'
Title: 'Księżyc czerwony niczym krew'
Category: 'Miszmasz'
---

Tej nocy obudziłam się podczas zaćmienia, mimo że tego nie planowałam. Właściwie uczynił to krwawy księżyc, który mi się przyśnił. Po przebudzeniu zaczęłam obserwować niebo. Jak dla mnie księżyc ten był raczej różowy, niż krwawoczerwony,

ale i tak było na co popatrzeć i gwiazdy zdawały się takie bliskie – jakby na wyciągnięcie ręki…

Po tym widowisku nadeszła pora, by ponownie zasnąć. Nagły przypływ myśli i wspomnień, które zaczęły się gromadzić zupełnie niespodziewanie…

Na pierwszym roku studiów miałam historię literatury staropolskiej z pewną wspaniałą panią doktor, która czarowała nas swymi opowieściami w każdy wtorek o 8 rano. Jedną z nich pamiętam do dziś. Tego dnia tematem rozważań stały się fraszki Kochanowskiego. Wiedzieliście, że słowo fraszka ma swój źródłosłów

w łacińskim fragilis? Oznacza to tyle, co kruchy, czy delikatny. Fraszki więc przekazują nam odwieczną prawdę: Spójrz człowieku, jak kruchy jesteś…

Gdy o tym myślałam, wspominając tamte zajęcia, jakoś słowa same zaczęły mi się układać w coś, czym chciałabym się dziś

z wami podzielić.

Oto owoc nocnych przemyśleń:

Spójrz, jak krusi my jesteśmy,

tacy mali, bez oręża,

drobni wojownicy świata

wciąż marzący, by zwyciężać.

Tak nosimy własne sprawy

mieszcząc je w tobołku życia

i pragniemy, by świat cały

mógł rozpłynąć się w zachwycie.

Chcemy chwały choć przez chwilę,

wiodąc ten swój los tułaczy

przemijalni, jak motyle,

które chcą coś jednak znaczyć.
